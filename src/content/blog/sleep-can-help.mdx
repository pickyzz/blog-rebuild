---
author: Parinya T.
title: ถ้าคิดไม่ออกก็นอนดีกว่า
description: "ถ้าวันไหนคิดงานไม่ออกหรือเขียนโค้ดแล้วพัง ก็ให้นอนมันเสีย เอาไว้ค่อยตื่นมาคิดใหม่อาจจะคิดออก "
pubDatetime: 2022-04-26T00:00:00+07:00
ogImage: "/assets/images/blog/photo-1541781774459-bb2af2f05b55-2022-09-09.jpeg"
---

หลายๆครั้งในการทำงาน การเรียน หรือทำเรื่องที่ที่ต้องใช้ไอเดียหรือใช้สมองหนักๆ ผมมักจะถึงทางตัน คิดไม่ออก ประมาณว่าคิดเท่าไรก็คิดไม่ออกเลย ไอเดียตันไปเสียดื้อๆ ก็จะจบการทำงานตรงนั้นแล้วไปทำอย่างอื่น แต่ส่วนใหญ่แล้วการทำงานของผมมักจะทำในเวลากลางคืนมากกว่ากลางวัน (จะมีช่วงหลังๆที่เริ่มปรับตัวมาทำช่วงกลางวันมากขึ้น พยายามทำตัวให้เป็นมนุษย์ปกติกับเขาบ้าง) ฉะนั้นเมื่อเป็นเวลากลางคืน สิ่งที่ทำนอกจากคิดงานไม่ออก ก็จะมีอ่านเว็บตูน ดูอนิเมะ หรือซีรีย์ที่ดองไว้ หรือที่ทำบ่อยที่สุดคือ ปิดคอมแล้วนอนมันเสีย แล้วเช้าวันต่อมา เมื่อกลับมาทำงานที่คิดไม่ออกเมื่อคืน ก็พบว่าแทบทุกครั้งจะคิดงานออกและไปต่อได้เสมอๆ

ผมก็เลยคิดเอาเองว่า ถ้าวันไหนคิดงานไม่ออกหรือเขียนโค้ดแล้วพัง ก็ให้นอนมันเสีย เอาไว้ค่อยตื่นมาคิดใหม่อาจจะคิดออก แต่ถ้านอนตื่นแล้วก็ยังคิดไม่ออกก็พับโปรเจ็กต์นั้นไปก่อน หรือไปทำอย่างอื่นแทนเลย

ด้วยความที่เรียนจบด้านวิทยาศาสตร์อาหาร (ถึงจะไม่เก่งด้านที่เรียนจบมาเลยก็ตาม) ต้องผ่านวิชาเคมีมาหลายตัวพอสมควร แม้จะไม่เก่งด้านเคมีเลยก็ตาม แต่ก็จำได้ว่า ผู้คิดค้นตารางธาตุที่หลายคนต้องท่องจำด้วยความยากลำบาก (ซึ่งผมเองก็เป็นหนึ่งในนั้น) นามว่า Dmitri Mendeleev ในชีวประวัติของเขาได้เขียนไว้ว่า ตัวของเขานั้นได้พยายามคิดค้นการจัดเรียงธาตุต่างๆ แต่คิดเท่าไรก็คิดไม่ออกสักที จนถอดใจแล้วนอนพักสักตื่น ซึ่งการที่เขาคิดเกี่ยวกับเรื่องธาตุต่างๆอยู่นั้น เขาก็ได้เอาเก็บไปฝัน ซึ่งในฝันนั้นธาตุต่างๆก็ได้จัดเรียงตำแหน่งของพวกมันเอง เขาสะดุ้งตื่นขึ้นมาและรีบจดบันทึกตำแหน่งของธาตุที่จัดเรียงตัวในความฝันนั้นทันที [(ลิงค์อ้างอิง)](https://www.themarginalian.org/2016/02/08/mendeleev-periodic-table-dream/)

ทั้งหมดที่กล่าวมานั้นผมเพียงจะบอกว่า ถ้าเราคิดงานไม่ออก สมองล้า ก็ให้พักผ่อนสมองเสียบ้าง ไม่จำเป็นต้องนอนเสียทีเดียวก็ได้ เพราะการนอนที่ไม่ถูกเวลาและสถานที่อาจส่งผลต่อเงินเดือนของเราในอนาคตได้
