---
layout: '@/templates/BasePost.astro'
title: ความรู้สึกหลังจาก KBDFans 67lite R2 ที่ใช้มาแล้ว 1 ปี
description: จะพูดว่าเป็น gasket ก็พูดได้ไม่เต็มปากครับ
  มันจะเป็นลักษณะแผ่นซิลิโคนทั้งแผ่นทำหน้าที่เป็นทั้ง gasket
  และเป็นทั้งแผ่นคั่นกลางระหว่าง plate และ pcb ไปพร้อมกัน
imgSrc: /assets/images/blog/img_20210705_162017.jpg
pubDate: 2022-09-11T12:42:02.076Z
---

ช่วงกลางปีที่แล้ว (2021) หลังจากที่ใช้งาน leopold มาได้พักใหญ่ๆ กิเลสในใจมันก็ยังไม่หมดไปในตอนนั้น กอปรกับในตอนนั้นมีคีย์บอร์ดรุ่น entry level เปิด Group buy รอบที่สองพอดี ตอนแรกผมก็หาอยู่ว่าตัวไหนดี อยากได้เป็นแนวๆ gasket mount ไม่มีน็อตยึดช่วงกลาง pcb กับเคสส่วนล่าง เพราะจากที่พิมพ์บน leopold หรือก่อนหน้านั้นเป็น Poker2 รู้สึกไม่พอใจสัมผัสในการพิมพ์ช่วงที่เป็นจุดยึดน็อต มันรู้สึกว่ามันมีแรงสะท้อนกลับที่มากกว่าจุดอื่น ทำให้ใช้งานนานๆมันล้านิ้ว มีอาการปวดข้อนิ้วมือ อาจจะฟังดูโอเวอร์นะครับ แต่ก็โอเวอร์จริงๆ (ฮ่าๆ) ไม่ใช่ครับ มันเป็นแบบนั้นจริงๆ

ครั้งแรกที่เจอตอนช่วงมีนาคม 2021 ตอนนั้นเป็นช่วงที่ R1 (Round 1) ในกลุ่มเขาเริ่มได้รับของกันแล้ว ก็เลยมีคนมาอวดในกลุ่มกันอยู่บ้าง ผมไปเห็นพอดีจึงจัดการหาข้อมูลว่ารุ่นนี้ดีไหม งานประกอบเป็นอย่างไร mounting แบบไหน ราคาเอื้อมถึงหรือไม่ ก็พบว่าเป็นแบบ silicon pad mounting ? คือจะพูดว่าเป็น gasket ก็พูดได้ไม่เต็มปากครับ มันจะเป็นลักษณะแผ่นซิลิโคนทั้งแผ่นทำหน้าที่เป็นทั้ง gasket และเป็นทั้งแผ่นคั่นกลางระหว่าง plate และ pcb ไปพร้อมกัน

![](/assets/images/blog/img_20210711_151502.jpg)

เจ้า R2 ของผมนั้นทางผู้ผลิตได้เปลี่ยน Stabilizer จาก R1 ที่เป็นของ Cherry มาเป็นของทาง KBDFans เอง ซึ่งวัสดุเป็น Poly Carbonate จากการใช้พบว่าใช้ดีพอสมควร แต่ถ้าจะให้สุดทางก็ควรเปลี่ยนเป็นของดีๆไปเลย แต่ผมไม่อยากรื้อบ่อยๆ ตั้งแต่ build มาก็รื้อมาแก้ทำ plumbing mod ไปหนึ่งครั้ง เนื่องจากมันมีจุดติที่น่าสนใจอยู่ซึ่งนั่นก็คือ มันกิน lube มาก ใช้ไปไม่นานก็มีเสียง rattle รบกวน เลยเป็นที่มาของการรื้อครั้งนั้น

![](/assets/images/blog/img_20210711_175948.jpg)

สวิทช์ที่ผมเลือกใช้ครั้งนี้จะเป็น Gateron Milky Yellow ราคาย่อมเยาว์นั่นเอง ด้วยความที่อยากประกอบให้คงคอนเซปต์ว่าเป็น entry level มากที่สุด (ความจริงคืองบหมดตอนโดนชาร์จภาษี ฮ่าๆ) สั่งโดยให้ร้านทำการ Lube ให้แต่ก็สั่งเซ็ต Lube มาพร้อมกัน เผื่อรื้อมาทาใหม่เองแล้วก็มาเพื่อทำการ Lubing Stabilizer ด้วย

![](/assets/images/blog/img_20210711_225232.jpg)

Key Caps ก็ใช้ตัวปกติทั่วไป พอดีผมอยากลองเปลี่ยน Profile ดู ก็เลยสั่งมาลองเปลี่ยนให้เจ้า Lepold ก่อน ซึ่งมันก็ชินมือไปแล้ว ก็เลยย้ายลงมาใช้ไปด้วย สีก็ดูไม่ขัดหูขัดตามากนัก

พูดเรื่องงานประกอบมาพอสมควรต่อไปข้อพูดเรื่องความรู้สึกในการใช้งานบ้าง

### จุดที่ชอบ

- เสียงตอนพิมพ์ค่อนข้างดี (ไม่มีคลิปทดสอบให้ฟังนะครับ ขออภัยในจุดนี้)
- สัมผัสการพิมพ์ที่กำลังดี ไม่นุ่มไม่เด้งจนเกินไป อันนี้อยู่ที่ความชอบล้วนๆ แต่ ณ entry level ผมว่าตัวนี้ในตอนนั้นที่ระดับราคานี้ออกมาไม่กี่รุ่น ถือว่าติดอันดับได้ไม่ยาก ส่วนปัจจุบันนี้ระดับราคานี้มีให้เลือกเยอะไปหมดแล้ว ถือเป็นโชคของผู้บริโภคจริงๆ
- ใช้สาย usb-c แล้ว
- มี blocker คั่นแยกระหว่างปุ่ม arrow keys และ Fn ฝั่งซ้าย
- รองรับ VIA & QMK อันนี้บอร์ดคัสต้อมแทบทั้งตลาดรองรับเกือบทั้งนั้น สะดวกดีครับ ในการ remap ปุ่มต่างๆ แล้ว save ในตัวเลย ไม่ต้องลงโปรแกรมวุ่นวาย
- มีเคสกระเป๋าตรงรุ่นมาให้พร้อมในเซ็ตเลย ซื้อแยกทีหลังก็เกือบพัน (ไม่รวมส่ง/ภาษี)

### จุดที่ไม่ค่อยประทับใจ

- เคสชิ้นล่าง บริเวณจุดขันยึด ไม่มีชิ้นส่วนโลหะเหมือนชิ้นบน ทำให้เวลาประกอบต้องดูดีๆและใจเย็นๆ เพราะผมพลาดมาแล้ว ทั้งๆที่ค่อยๆขันยึดแล้วแต่ก็... แกร๊บ

![](/assets/images/blog/img20210723161147.jpg)

จุดนี้ต้องบอกว่าไม่ใช่ความผิดพลาดของผู้ผลิตนะ เขาไม่รับผิดชอบให้นะครับ แต่ว่าเรื่องนี้ผมเองก็ได้ feedback ไปให้ support ของเขาตั้งแต่แรกๆแล้ว โปรดักส์รุ่นหลังๆน่าจะแก้ไขส่วนนี้แล้ว

- Stabilizer เดิมๆค่อนข้างกิน Lube มาก!!!! แต่ด้วยความที่ผมไม่ยากสั่งรุ่นท็อปที่ช่วงนั้นของขาดตลาด ก็เลยแก้ด้วยการทำ Plumber mod ไปเรียบร้อย หายชะงักงัน
- มีรุ่นไร้สาย แต่ไม่รองรับ VIA/QMK เพราะใช้ pcb คนละรุ่นกับมีสาย

ส่วนตัวค่อนข้างมีความสุขในการพิมพ์งานมากขึ้น เพราะกระเป๋าเบาไปเลยช่วงนั้น ถือว่าเป็นตัวที่ใช้งานประจำวันไปเลย เพราะผมไม่ค่อยซื้ออุปกรณ์มาเก็บสะสม ส่วนใหญ่จะเน้นใช้งาน ส่วนของสะสมนั้นดูของท่านอื่นๆ เป็นอาหารตา อาหารใจก็เพียงพอแล้ว เพราะว่าสู้ราคาไม่ไหว แถมความอดทนในการรอ Shipping ที่นานแรมปีอีกต่างหาก ตอนสั่ง R2 นี้ผมโดนเลื่อนไป 1 ครั้ง เพราะว่าคนสั่งเยอะ ผู้ผลิตบอกว่าผลิตและ QC สินค้าไม่ทัน แต่ทั้งหมดก็ใช้เวลาประมาณ 4 เดือนเท่านั้น ถือว่าเร็วถ้าเทียบกับเจ้าอื่น

จากภาพด้านบน ที่เคสชิ้นล่างผมมีปัญหา จนมาถึงช่วงปลายปี 2021 ก็เปิด R3 ผมก็เลยถือโอกาสสั่งเฉพาะเคสมาเปลี่ยน คราวนี้ออกสีใหม่มาเพียบเลย แถมเป็นการขายที่เป็น in-stock แล้ว ปิดรอบสั่งแล้วจัดส่งทันทีเลย ผมก็เลยป้ายยารุ่นน้องให้สั่งพร้อมกัน หารค่าส่งและภาษี กระจายความเจ็บกันถ้วนหน้า

![](/assets/images/blog/img20211207111419.jpg)

รอบ R3 ของมาไว ไวจนน่าอิจฉา

![](/assets/images/blog/img20211207111833.jpg)

อันนี้ของรุ่นน้อง รอบนี้มีการ์ดเขียนคำยินดีมาให้อย่างน่าอิจฉา รอบผมไม่มีอะไรพวกนี้เลย ผมสั่งมาลงที่บ้านผมและทำการแพ็คและส่งต่อรุ่นน้องอีกที ของผมเองมีแค่เคส

![](/assets/images/blog/img_20211207_135614.jpg)

รอบนี้ผมเปลี่ยนเป็นสีม่วง ช่วงนั้นทานอสกำลังฮิต และก็เปลี่ยน Keycaps เป็นตัวติดบอร์ด Leopold รีวิว ส่วนพี่สิงนั้นนอนกล่องไปยาวๆ

สุดท้ายนี้ต้องขอขอบคุณทุกท่านที่อ่านมาจนถึงตรงนี้จริงๆครับ
